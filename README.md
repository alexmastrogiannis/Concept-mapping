# Concept-mapping
Μια περίπτωση δραστηριοτήτων αφορά σε μεθόδους και τεχνικές ενίσχυσης της μνήμης, σε θέματα ορθογραφίας. Οι μνημονικές τεχνικές, με την αξιοποίηση ευρηματικών κωδικοποιήσεων, επινόησης ρυθμών και δημιουργίας σχετικών εικόνων είναι ένας απλός μεν αλλά, μάλλον, αποτελεσματικός τρόπος για την εύκολη ανάκληση μεγάλων ποσοτήτων πληροφοριών. Κάποιοι εννοιολογικοί χάρτες «τύπου αράχνης» ή «ιεραρχικής μορφής» θα μπορούσαν να πραγματεύονται ορθογραφικά θέματα, χάρις στη δημιουργία οικογενειών λέξεων είτε από παραγωγή είτε από σύνθεση αλλά και αντίστροφων λεξικών (αναζήτησης λέξεων, δηλαδή, με βάση την κατάληξή τους). Τέτοιες γραφικές εννοιολογικές αναπαραστάσεις είναι δυνατό, με τους επαγωγικούς και παραγωγικούς συλλογισμούς που προσφέρουν, να ενισχύσουν την ορθογραφία πολλών ομοιοκατάληκτων λέξεων ή και συγγενικών λέξεων. Τα μνημονικά βοηθήματα, που ενισχύουν την εκμάθηση της ορθογραφίας, μέσω της γρήγορης ανάκλησης ορθογραφημένων λέξεων που προσφέρουν, θεωρούνται, κατά βάση, λίαν απαραίτητα σε μαθητές συμπεριληπτικών τάξεων. Ακόμη, παρουσιάζεται και ένας εννοιολογικός χάρτης που αφορά στη διατροφή. Η γνωστική και αναπλαισιωτική υπεροχή των λογισμικών ανοιχτού τύπου, και δη των λογισμικών εννοιολογικής χαρτογράφησης, τα οποία, μέσω των μαθητοκεντρικών συνθηκών που καλλιεργούν, μπορεί να δημιουργήσουν τη διαφορά στην καθημερινή εκπαιδευτική διαδικασία. Οι αλληλεπιδραστικές δραστηριότητες, που αφορούν σε μνημονικά βοηθήματα σε θέματα ορθογραφίας αλλά και στην αξιοποίηση των πλεονεκτημάτων της εννοιολογικής χαρτογράφησης σε μια διαθεματική οικολογική-διατροφική διδακτική προσέγγιση μπορεί να αναγάγουν τη μάθηση σε παιχνίδι. Οι μικροί, ειδικά, μαθητές μαθαίνουν καλύτερα και ευκολότερα, όταν αλληλεπιδρούν με τους άλλους, αλλά και όταν συμμετέχουν, ενεργά και παιχνιωδώς, μέσω χειραπτικών και ψηφιακών εργαλείων (εδώ των εννοιολογικών χαρτών) στην κατασκευή δραστηριοτήτων.  Η σχετική βιβλιογραφική αναφορά των μαθησιακών αυτών αντικειμένων είναι η: "Μαστρογιάννης, Α. (2021). Διερευνητικές, εξατομικευμένες και συμπεριληπτικές πρακτικές στην Πρωτοβάθμια Εκπαίδευση, υπό τη διδακτική «μπαγκέτα» των ΤΠΕ. i-Teacher, ISSN 1792-4146, Μάρτιος 2021, τεύχος 27, σσ. 17-59, αλλά και η "Μαστρογιάννης, Α. & Αναστόπουλος, Α. (2018). Καινοτόμες διδακτικές παρεμβάσεις, μέσω ορθολογικής αξιοποίησης εποικοδομιστικών και ανοιχτού τύπου λογισμικών. Στο Π. Γεωργογιάννης (Επιμ.), Πρακτικά του 25ου Διεθνούς Συνεδρίου με θέμα: «Διαπολιτισμική Εκπαίδευση, Ετερότητα, Προσφυγικές Δομές και τα Ελληνικά ως δεύτερη ή ξένη γλώσσα». Πάτρα, 22-24 Ιουνίου 2018, ISBN: 978-618-83706-9-2, σσ. 407-424" (μετά απο διαδικασία κρίσης).
